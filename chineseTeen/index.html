<!DOCTYPE html>
<html lang="zh">
<head><meta name="generator" content="Hexo 3.9.0">
    <meta charset="utf-8">
<title>少年中国说 - 生知涯</title>
<meta name="viewport" content="width=device-width, initial-scale=1, maximum-scale=1">



    <meta name="description" content="日本人之称我中国也，一则曰老大帝国，再则曰老大帝国。是语也，盖袭译欧西人之言也。呜呼！我中国其果老大矣乎？梁启超曰：恶！是何言！是何言！吾心目中有一少年中国在！">
<meta name="keywords" content="诗">
<meta property="og:type" content="article">
<meta property="og:title" content="少年中国说">
<meta property="og:url" content="http://yoursite.com/chineseTeen/index.html">
<meta property="og:site_name" content="生知涯">
<meta property="og:description" content="日本人之称我中国也，一则曰老大帝国，再则曰老大帝国。是语也，盖袭译欧西人之言也。呜呼！我中国其果老大矣乎？梁启超曰：恶！是何言！是何言！吾心目中有一少年中国在！">
<meta property="og:locale" content="zh-CN">
<meta property="og:image" content="http://yoursite.com/images/og_image.png">
<meta property="og:updated_time" content="2019-07-31T08:54:43.060Z">
<meta name="twitter:card" content="summary">
<meta name="twitter:title" content="少年中国说">
<meta name="twitter:description" content="日本人之称我中国也，一则曰老大帝国，再则曰老大帝国。是语也，盖袭译欧西人之言也。呜呼！我中国其果老大矣乎？梁启超曰：恶！是何言！是何言！吾心目中有一少年中国在！">
<meta name="twitter:image" content="http://yoursite.com/images/og_image.png">







<link rel="icon" href="/images/favicon.svg">


<link rel="stylesheet" href="https://cdn.jsdelivr.net/npm/bulma@0.7.2/css/bulma.css">
<link rel="stylesheet" href="https://use.fontawesome.com/releases/v5.4.1/css/all.css">
<link rel="stylesheet" href="https://fonts.googleapis.com/css?family=Ubuntu:400,600|Source+Code+Pro">
<link rel="stylesheet" href="https://cdn.jsdelivr.net/npm/highlight.js@9.12.0/styles/atom-one-light.css">


    
    
    
    <style>body>.footer,body>.navbar,body>.section{opacity:0}</style>
    

    
    
    
    <link rel="stylesheet" href="https://cdn.jsdelivr.net/npm/lightgallery@1.6.8/dist/css/lightgallery.min.css">
    <link rel="stylesheet" href="https://cdn.jsdelivr.net/npm/justifiedGallery@3.7.0/dist/css/justifiedGallery.min.css">
    

    
    

<link rel="stylesheet" href="https://cdn.jsdelivr.net/npm/outdatedbrowser@1.1.5/outdatedbrowser/outdatedbrowser.min.css">


    
    
    
    

<link rel="stylesheet" href="/css/back-to-top.css">


    
    

    
    
    
    

    
    
<link rel="stylesheet" href="/css/progressbar.css">
<script src="https://cdn.jsdelivr.net/npm/pace-js@1.0.2/pace.min.js"></script>

    
    
    

    
    
    


<link rel="stylesheet" href="/css/style.css">
</head>
<body class="is-3-column">
    <nav class="navbar navbar-main">
    <div class="container">
        <div class="navbar-brand is-flex-center">
            <a class="navbar-item navbar-logo" href="/">
            
              <!--  <img src="/博客#/images/logo.svg" alt="少年中国说" height="28"> -->
		Luther
            
            </a>
        </div>
        <div class="navbar-menu">
            
            <div class="navbar-start">
                
                <a class="navbar-item" href="/">主页</a>
                
                <a class="navbar-item" href="/archives">归档</a>
                
                <a class="navbar-item" href="/categories">分类</a>
                
                <a class="navbar-item" href="/tags">标签</a>
                
                <a class="navbar-item" href="/about">关于</a>
                
            </div>
            
            <div class="navbar-end">
                
                    
                    
                    <a class="navbar-item" target="_blank" title="Download on GitHub" href="https://github.com/ppoffice/hexo-theme-icarus">
                        
                        <i class="fab fa-github"></i>
                        
                    </a>
                    
                
                
                
                <a class="navbar-item search" title="搜索" href="javascript:;">
                    <i class="fas fa-search"></i>
                </a>
                
            </div>
        </div>
    </div>
</nav>

    
    <section class="section">
        <div class="container">
            <div class="columns">
                <div class="column is-8-tablet is-8-desktop is-6-widescreen has-order-2 column-main"><div class="card">
    
    <div class="card-content article ">
        
        <div class="level article-meta is-size-7 is-uppercase is-mobile is-overflow-x-auto">
            <div class="level-left">
                <time class="level-item has-text-grey" datetime="2019-07-31T08:50:17.000Z">2019-07-31</time>
                
                
                
            </div>
        </div>
        
        <h1 class="title is-size-3 is-size-4-mobile has-text-weight-normal">
            
                少年中国说
            
        </h1>
        <div class="content">
            <p>日本人之称我中国也，一则曰老大帝国，再则曰老大帝国。是语也，盖袭译欧西人之言也。呜呼！我中国其果老大矣乎？梁启超曰：恶！是何言！是何言！吾心目中有一少年中国在！</p>
<a id="more"></a>
<p>　　欲言国之老少，请先言人之老少。老年人常思既往，少年人常思将来。惟思既往也，故生留恋心；惟思将来也，故生希望心。惟留恋也，故保守；惟希望也，故进取。惟保守也，故永旧；惟进取也，故日新。惟思既往也，事事皆其所已经者，故惟知照例；惟思将来也，事事皆其所未经者，故常敢破格。老年人常多忧虑，少年人常好行乐。惟多忧也，故灰心；惟行乐也，故盛气。惟灰心也，故怯懦；惟盛气也，故豪壮。惟怯懦也，故苟且；惟豪壮也，故冒险。惟苟且也，故能灭世界；惟冒险也，故能造世界。老年人常厌事，少年人常喜事。惟厌事也，故常觉一切事无可为者；惟好事也，故常觉一切事无不可为者。老年人如夕照，少年人如朝阳；老年人如瘠牛，少年人如乳虎。老年人如僧，少年人如侠。老年人如字典，少年人如戏文。老年人如鸦片烟，少年人如泼兰地酒。老年人如别行星之陨石，少年人如大洋海之珊瑚岛。老年人如埃及沙漠之金字塔，少年人如西比利亚之铁路；老年人如秋后之柳，少年人如春前之草。老年人如死海之潴为泽，少年人如长江之初发源。此老年与少年性格不同之大略也。任公曰：人固有之，国亦宜然。</p>
<p>　　梁启超曰：伤哉，老大也！浔阳江头琵琶妇，当明月绕船，枫叶瑟瑟，衾寒于铁，似梦非梦之时，追想洛阳尘中春花秋月之佳趣。西宫南内，白发宫娥，一灯如穗，三五对坐，谈开元、天宝间遗事，谱《霓裳羽衣曲》。青门种瓜人，左对孺人，顾弄孺子，忆侯门似海珠履杂遝之盛事。拿破仑之流于厄蔑，阿剌飞之幽于锡兰，与三两监守吏，或过访之好事者，道当年短刀匹马驰骋中原，席卷欧洲，血战海楼，一声叱咤，万国震恐之丰功伟烈，初而拍案，继而抚髀，终而揽镜。呜呼，面皴齿尽，白发盈把，颓然老矣！若是者，舍幽郁之外无心事，舍悲惨之外无天地，舍颓唐之外无日月，舍叹息之外无音声，舍待死之外无事业。美人豪杰且然，而况寻常碌碌者耶？生平亲友，皆在墟墓；起居饮食，待命于人。今日且过，遑知他日？今年且过，遑恤明年？普天下灰心短气之事，未有甚于老大者。于此人也，而欲望以拏云之手段，回天之事功，挟山超海之意气，能乎不能？</p>
<p>　　呜呼！我中国其果老大矣乎？立乎今日以指畴昔，唐虞三代，若何之郅治；秦皇汉武，若何之雄杰；汉唐来之文学，若何之隆盛；康乾间之武功，若何之烜赫。历史家所铺叙，词章家所讴歌，何一非我国民少年时代良辰美景、赏心乐事之陈迹哉！而今颓然老矣！昨日割五城，明日割十城，处处雀鼠尽，夜夜鸡犬惊。十八省之土地财产，已为人怀中之肉；四百兆之父兄子弟，已为人注籍之奴，岂所谓“老大嫁作商人妇”者耶？呜呼！凭君莫话当年事，憔悴韶光不忍看！楚囚相对，岌岌顾影，人命危浅，朝不虑夕。国为待死之国，一国之民为待死之民。万事付之奈何，一切凭人作弄，亦何足怪！</p>
<p>　　任公曰：我中国其果老大矣乎？是今日全地球之一大问题也。如其老大也，则是中国为过去之国，即地球上昔本有此国，而今渐澌灭，他日之命运殆将尽也。如其非老大也，则是中国为未来之国，即地球上昔未现此国，而今渐发达，他日之前程且方长也。欲断今日之中国为老大耶？为少年耶？则不可不先明“国”字之意义。夫国也者，何物也？有土地，有人民，以居于其土地之人民，而治其所居之土地之事，自制法律而自守之；有主权，有服从，人人皆主权者，人人皆服从者。夫如是，斯谓之完全成立之国，地球上之有完全成立之国也，自百年以来也。完全成立者，壮年之事也。未能完全成立而渐进于完全成立者，少年之事也。故吾得一言以断之曰：欧洲列邦在今日为壮年国，而我中国在今日为少年国。</p>
<p>　　夫古昔之中国者，虽有国之名，而未成国之形也。或为家族之国，或为酋长之国，或为诸侯封建之国，或为一王专制之国。虽种类不一，要之，其于国家之体质也，有其一部而缺其一部。正如婴儿自胚胎以迄成童，其身体之一二官支，先行长成，此外则全体虽粗具，然未能得其用也。故唐虞以前为胚胎时代，殷周之际为乳哺时代，由孔子而来至于今为童子时代。逐渐发达，而今乃始将入成童以上少年之界焉。其长成所以若是之迟者，则历代之民贼有窒其生机者也。譬犹童年多病，转类老态，或且疑其死期之将至焉，而不知皆由未完成未成立也。非过去之谓，而未来之谓也。</p>
<p>　　且我中国畴昔，岂尝有国家哉？不过有朝廷耳！我黄帝子孙，聚族而居，立于此地球之上者既数千年，而问其国之为何名，则无有也。夫所谓唐、虞、夏、商、周、秦、汉、魏、晋、宋、齐、梁、陈、隋、唐、宋、元、明、清者，则皆朝名耳。朝也者，一家之私产也。国也者，人民之公产也。朝有朝之老少，国有国之老少。朝与国既异物，则不能以朝之老少而指为国之老少明矣。文、武、成、康，周朝之少年时代也。幽、厉、桓、赧，则其老年时代也。高、文、景、武，汉朝之少年时代也。元、平、桓、灵，则其老年时代也。自余历朝，莫不有之。凡此者谓为一朝廷之老也则可，谓为一国之老也则不可。一朝廷之老旦死，犹一人之老且死也，于吾所谓中国者何与焉。然则，吾中国者，前此尚未出现于世界，而今乃始萌芽云尔。天地大矣，前途辽矣。美哉我少年中国乎！</p>
<p>　　玛志尼者，意大利三杰之魁也。以国事被罪，逃窜异邦。乃创立一会，名曰“少年意大利”。举国志士，云涌雾集以应之。卒乃光复旧物，使意大利为欧洲之一雄邦。夫意大利者，欧洲之第一老大国也。自罗马亡后，土地隶于教皇，政权归于奥国，殆所谓老而濒于死者矣。而得一玛志尼，且能举全国而少年之，况我中国之实为少年时代者耶！堂堂四百余州之国土，凛凛四百余兆之国民，岂遂无一玛志尼其人者！</p>
<p>　　龚自珍氏之集有诗一章，题曰《能令公少年行》。吾尝爱读之，而有味乎其用意之所存。我国民而自谓其国之老大也，斯果老大矣；我国民而自知其国之少年也，斯乃少年矣。西谚有之曰：“有三岁之翁，有百岁之童。”然则，国之老少，又无定形，而实随国民之心力以为消长者也。吾见乎玛志尼之能令国少年也，吾又见乎我国之官吏士民能令国老大也。吾为此惧！夫以如此壮丽浓郁翩翩绝世之少年中国，而使欧西日本人谓我为老大者，何也？则以握国权者皆老朽之人也。非哦几十年八股，非写几十年白折，非当几十年差，非捱几十年俸，非递几十年手本，非唱几十年喏，非磕几十年头，非请几十年安，则必不能得一官、进一职。其内任卿贰以上，外任监司以上者，百人之中，其五官不备者，殆九十六七人也。非眼盲则耳聋，非手颤则足跛，否则半身不遂也。彼其一身饮食步履视听言语，尚且不能自了，须三四人左右扶之捉之，乃能度日，于此而乃欲责之以国事，是何异立无数木偶而使治天下也！且彼辈者，自其少壮之时既已不知亚细亚、欧罗巴为何处地方，汉祖唐宗是那朝皇帝，犹嫌其顽钝腐败之未臻其极，又必搓磨之，陶冶之，待其脑髓已涸，血管已塞，气息奄奄，与鬼为邻之时，然后将我二万里山河，四万万人命，一举而界于其手。呜呼！老大帝国，诚哉其老大也！而彼辈者，积其数十年之八股、白折、当差、捱俸、手本、唱喏、磕头、请安，千辛万苦，千苦万辛，乃始得此红顶花翎之服色，中堂大人之名号，乃出其全副精神，竭其毕生力量，以保持之。如彼乞儿拾金一锭，虽轰雷盘旋其顶上，而两手犹紧抱其荷包，他事非所顾也，非所知也，非所闻也。于此而告之以亡国也，瓜分也，彼乌从而听之，乌从而信之！即使果亡矣，果分矣，而吾今年七十矣，八十矣，但求其一两年内，洋人不来，强盗不起，我已快活过了一世矣！若不得已，则割三头两省之土地奉申贺敬，以换我几个衙门；卖三几百万之人民作仆为奴，以赎我一条老命，有何不可？有何难办？呜呼！今之所谓老后、老臣、老将、老吏者，其修身齐家治国平天下之手段，皆具于是矣。西风一夜催人老，凋尽朱颜白尽头。使走无常当医生，携催命符以祝寿，嗟乎痛哉！以此为国，是安得不老且死，且吾恐其未及岁而殇也。</p>
<p>　　任公曰：造成今日之老大中国者，则中国老朽之冤业也。制出将来之少年中国者，则中国少年之责任也。彼老朽者何足道，彼与此世界作别之日不远矣，而我少年乃新来而与世界为缘。如僦屋者然，彼明日将迁居他方，而我今日始入此室处。将迁居者，不爱护其窗栊，不洁治其庭庑，俗人恒情，亦何足怪！若我少年者，前程浩浩，后顾茫茫。中国而为牛为马为奴为隶，则烹脔鞭棰之惨酷，惟我少年当之。中国如称霸宇内，主盟地球，则指挥顾盼之尊荣，惟我少年享之。于彼气息奄奄与鬼为邻者何与焉？彼而漠然置之，犹可言也。我而漠然置之，不可言也。使举国之少年而果为少年也，则吾中国为未来之国，其进步未可量也。使举国之少年而亦为老大也，则吾中国为过去之国，其澌亡可翘足而待也。故今日之责任，不在他人，而全在我少年。少年智则国智，少年富则国富；少年强则国强，少年独立则国独立；少年自由则国自由；少年进步则国进步；少年胜于欧洲，则国胜于欧洲；少年雄于地球，则国雄于地球。红日初升，其道大光。河出伏流，一泻汪洋。潜龙腾渊，鳞爪飞扬。乳虎啸谷，百兽震惶。鹰隼试翼，风尘翕张。奇花初胎，矞矞皇皇。干将发硎，有作其芒。天戴其苍，地履其黄。纵有千古，横有八荒。前途似海，来日方长。美哉我少年中国，与天不老！壮哉我中国少年，与国无疆！</p>
<p>　　“三十功名尘与土，八千里路云和月。莫等闲，白了少年头，空悲切。”此岳武穆《满江红》词句也，作者自六岁时即口受记忆，至今喜诵之不衰。自今以往，弃“哀时客”之名，更自名曰“少年中国之少年”。</p>

        </div>
        
        <div class="level is-size-7 is-uppercase">
            <div class="level-start">
                <div class="level-item">
                    <span class="is-size-6 has-text-grey has-mr-7">#</span>
                    <a class="has-link-grey -link" href="/tags/诗/">诗</a>
                </div>
            </div>
        </div>
        
        
        
    </div>
</div>






</div>
                




<div class="column is-4-tablet is-4-desktop is-3-widescreen  has-order-1 column-left ">
    
        
<div class="card widget">
    <div class="card-content">
        <nav class="level">
            <div class="level-item has-text-centered" style="flex-shrink: 1">
                <div>
                    
                        <img class="image is-128x128 has-mb-6" src="/images/avatar.png" alt="Luther Lvp">
                    
                    
                    <p class="is-size-4 is-block">
                        Luther Lvp
                    </p>
                    
                    
                    <p class="is-size-6 is-block">
                        software engineer
                    </p>
                    
                    
                    <p class="is-size-6 is-flex is-flex-center has-text-grey">
                        <i class="fas fa-map-marker-alt has-mr-7"></i>
                        <span>中国 深圳</span>
                    </p>
                    
                </div>
            </div>
        </nav>
        <nav class="level is-mobile">
            <div class="level-item has-text-centered is-marginless">
                <div>
                    <p class="heading">
                        文章
                    </p>
                    <p class="title has-text-weight-normal">
                        1
                    </p>
                </div>
            </div>
            <div class="level-item has-text-centered is-marginless">
                <div>
                    <p class="heading">
                        分类
                    </p>
                    <p class="title has-text-weight-normal">
                        0
                    </p>
                </div>
            </div>
            <div class="level-item has-text-centered is-marginless">
                <div>
                    <p class="heading">
                        标签
                    </p>
                    <p class="title has-text-weight-normal">
                        1
                    </p>
                </div>
            </div>
        </nav>
        <div class="level">
            <a class="level-item button is-link is-rounded" href="https://github.com/LutherFreedom" target="_blank">
                关注我</a>
        </div>
        
        
        <div class="level is-mobile">
            
            <a class="level-item button is-white is-marginless" target="_blank" title="Github" href="https://github.com/LutherFreedom">
                
                <i class="fab fa-github"></i>
                
            </a>
            
            <a class="level-item button is-white is-marginless" target="_blank" title="Facebook" href="https://facebook.com">
                
                <i class="fab fa-facebook"></i>
                
            </a>
            
            <a class="level-item button is-white is-marginless" target="_blank" title="Twitter" href="https://twitter.com">
                
                <i class="fab fa-twitter"></i>
                
            </a>
            
            <a class="level-item button is-white is-marginless" target="_blank" title="Dribbble" href="https://dribbble.com">
                
                <i class="fab fa-dribbble"></i>
                
            </a>
            
            <a class="level-item button is-white is-marginless" target="_blank" title="RSS" href="/">
                
                <i class="fas fa-rss"></i>
                
            </a>
            
        </div>
        
    </div>
</div>
    
        
    
    
        <div class="column-right-shadow is-hidden-widescreen ">
        
            
<div class="card widget">
    <div class="card-content">
        <h3 class="menu-label">
            最新文章
        </h3>
        
        <article class="media">
            
            <div class="media-content">
                <div class="content">
                    <div><time class="has-text-grey is-size-7 is-uppercase" datetime="2019-07-31T08:50:17.000Z">2019-07-31</time></div>
                    <a href="/chineseTeen/" class="has-link-black-ter is-size-6">少年中国说</a>
                    <p class="is-size-7 is-uppercase">
                        
                    </p>
                </div>
            </div>
        </article>
        
    </div>
</div>

        
            
<div class="card widget">
    <div class="card-content">
        <h3 class="menu-label">
            标签云
        </h3>
        <a href="/tags/诗/" style="font-size: 10px;">诗</a>
    </div>
</div>

        
            <div class="card widget">
    <div class="card-content">
        <div class="menu">
        <h3 class="menu-label">
            归档
        </h3>
        <ul class="menu-list">
        
        <li>
            <a class="level is-marginless" href="/archives/2019/07/">
                <span class="level-start">
                    <span class="level-item">七月 2019</span>
                </span>
                <span class="level-end">
                    <span class="level-item tag">1</span>
                </span>
            </a>
        </li>
        
        </ul>
        </div>
    </div>
</div>
        
        </div>
    
</div>

                




<div class="column is-4-tablet is-4-desktop is-3-widescreen is-hidden-touch is-hidden-desktop-only has-order-3 column-right ">
    
        
<div class="card widget">
    <div class="card-content">
        <h3 class="menu-label">
            最新文章
        </h3>
        
        <article class="media">
            
            <div class="media-content">
                <div class="content">
                    <div><time class="has-text-grey is-size-7 is-uppercase" datetime="2019-07-31T08:50:17.000Z">2019-07-31</time></div>
                    <a href="/chineseTeen/" class="has-link-black-ter is-size-6">少年中国说</a>
                    <p class="is-size-7 is-uppercase">
                        
                    </p>
                </div>
            </div>
        </article>
        
    </div>
</div>

    
        
<div class="card widget">
    <div class="card-content">
        <h3 class="menu-label">
            标签云
        </h3>
        <a href="/tags/诗/" style="font-size: 10px;">诗</a>
    </div>
</div>

    
        <div class="card widget">
    <div class="card-content">
        <div class="menu">
        <h3 class="menu-label">
            归档
        </h3>
        <ul class="menu-list">
        
        <li>
            <a class="level is-marginless" href="/archives/2019/07/">
                <span class="level-start">
                    <span class="level-item">七月 2019</span>
                </span>
                <span class="level-end">
                    <span class="level-item tag">1</span>
                </span>
            </a>
        </li>
        
        </ul>
        </div>
    </div>
</div>
    
    
</div>

            </div>
        </div>
    </section>
    <footer class="footer">
    <div class="container">
        <div class="level">
            <div class="level-start has-text-centered-mobile">
                <a class="footer-logo is-block has-mb-6" href="/">
                
                   <!-- <img src="/博客#/images/logo.svg" alt="少年中国说" height="28"> -->
			Luther
                
                </a>
                <p class="is-size-7">
                &copy; 2019 Luther lvp&nbsp;
                Powered by <a href="https://hexo.io/" target="_blank">Hexo</a> & <a href="https://github.com/ppoffice/hexo-theme-icarus" target="_blank">Icarus</a>
                
                </p>
            </div>
            <div class="level-end">
            
                <div class="field has-addons is-flex-center-mobile has-mt-5-mobile is-flex-wrap is-flex-middle">
                
                
                <p class="control">
                    <a class="button is-white is-large" target="_blank" title="Creative Commons" href="https://creativecommons.org/">
                        
                        <i class="fab fa-creative-commons"></i>
                        
                    </a>
                </p>
                
                <p class="control">
                    <a class="button is-white is-large" target="_blank" title="Attribution 4.0 International" href="https://creativecommons.org/licenses/by/4.0/">
                        
                        <i class="fab fa-creative-commons-by"></i>
                        
                    </a>
                </p>
                
                <p class="control">
                    <a class="button is-white is-large" target="_blank" title="Download on GitHub" href="https://github.com/ppoffice/hexo-theme-icarus">
                        
                        <i class="fab fa-github"></i>
                        
                    </a>
                </p>
                
                </div>
            
            </div>
        </div>
    </div>
</footer>

    <script src="https://cdn.jsdelivr.net/npm/jquery@3.3.1/dist/jquery.min.js"></script>
<script src="https://cdn.jsdelivr.net/npm/moment@2.22.2/min/moment-with-locales.min.js"></script>
<script>moment.locale("zh-CN");</script>


    
    
    
    <script src="/js/animation.js"></script>
    

    
    
    
    <script src="https://cdn.jsdelivr.net/npm/lightgallery@1.6.8/dist/js/lightgallery.min.js" defer></script>
    <script src="https://cdn.jsdelivr.net/npm/justifiedGallery@3.7.0/dist/js/jquery.justifiedGallery.min.js" defer></script>
    <script src="/js/gallery.js" defer></script>
    

    
    

<div id="outdated">
    <h6>Your browser is out-of-date!</h6>
    <p>Update your browser to view this website correctly. <a id="btnUpdateBrowser" href="http://outdatedbrowser.com/">Update
            my browser now </a></p>
    <p class="last"><a href="#" id="btnCloseUpdateBrowser" title="Close">&times;</a></p>
</div>
<script src="https://cdn.jsdelivr.net/npm/outdatedbrowser@1.1.5/outdatedbrowser/outdatedbrowser.min.js" defer></script>
<script>
    document.addEventListener("DOMContentLoaded", function () {
        outdatedBrowser({
            bgColor: '#f25648',
            color: '#ffffff',
            lowerThan: 'flex'
        });
    });
</script>


    
    
<script src="https://cdn.jsdelivr.net/npm/mathjax@2.7.5/unpacked/MathJax.js?config=TeX-MML-AM_CHTML" defer></script>
<script>
document.addEventListener('DOMContentLoaded', function () {
    MathJax.Hub.Config({
        'HTML-CSS': {
            matchFontHeight: false
        },
        SVG: {
            matchFontHeight: false
        },
        CommonHTML: {
            matchFontHeight: false
        },
        tex2jax: {
            inlineMath: [
                ['$','$'],
                ['\\(','\\)']
            ]
        }
    });
});
</script>

    
    

<a id="back-to-top" title="回到顶端" href="javascript:;">
    <i class="fas fa-chevron-up"></i>
</a>
<script src="/js/back-to-top.js" defer></script>


    
    

    
    
    
    

    
    
    
    
    
    <script src="https://cdn.jsdelivr.net/npm/clipboard@2.0.4/dist/clipboard.min.js" defer></script>
    <script src="/js/clipboard.js" defer></script>
    

    
    
    


<script src="/js/main.js" defer></script>

    
    <div class="searchbox ins-search">
    <div class="searchbox-container ins-search-container">
        <div class="searchbox-input-wrapper">
            <input type="text" class="searchbox-input ins-search-input" placeholder="想要查找什么...">
            <span class="searchbox-close ins-close ins-selectable"><i class="fa fa-times-circle"></i></span>
        </div>
        <div class="searchbox-result-wrapper ins-section-wrapper">
            <div class="ins-section-container"></div>
        </div>
    </div>
</div>
<script>
    (function (window) {
        var INSIGHT_CONFIG = {
            TRANSLATION: {
                POSTS: '文章',
                PAGES: '页面',
                CATEGORIES: '分类',
                TAGS: '标签',
                UNTITLED: '(无标题)',
            },
            CONTENT_URL: '/content.json',
        };
        window.INSIGHT_CONFIG = INSIGHT_CONFIG;
    })(window);
</script>
<script src="/js/insight.js" defer></script>
<link rel="stylesheet" href="/css/search.css">
<link rel="stylesheet" href="/css/insight.css">
    
</body>
</html>